Kompresja danych (ang. data compression) – zmiana sposobu zapisu informacji w
celu zmniejszenia redundancji i tym samym objętości zbioru. Innymi słowy chodzi
o wyrażenie tego samego zestawu informacji, lecz za pomocą mniejszej liczby
bitów.

Działaniem przeciwnym do kompresji jest dekompresja.

Kompresja dzieli się na bezstratną – w której z postaci skompresowanej można
odzyskać identyczną postać pierwotną oraz stratną – w której takie odzyskanie
jest niemożliwe, jednak główne właściwości zostają zachowane. Np. jeśli
kompresowany jest obrazek, nie widać znaczących różnic w stosunku do oryginału.
Pomimo to może się już nie nadawać do dalszej przeróbki czy do wydruku, gdyż w
tych zastosowaniach wymaga się zachowania innych właściwości.

Algorytmy kompresji dzieli się na algorytmy zastosowania ogólnego oraz
algorytmy do danego typu danych. Z definicji nie istnieją algorytmy kompresji
stratnej zastosowania ogólnego, ponieważ dla różnych typów danych konieczne
jest zachowanie różnych właściwości. Na przykład kompresja dźwięku używa
specjalnego modelu psychoakustycznego, który nie ma sensu w zastosowaniu do
obrazu, poza bardzo ogólnymi przesłankami dotyczącymi sposobu postrzegania
rzeczywistości przez człowieka.

Większość algorytmów bezstratnych to algorytmy zastosowania ogólnego oraz ich
drobne przeróbki, dzięki którym lepiej działają z określonymi typami danych.
Nawet drobne poprawki mogą znacząco polepszyć wyniki dla pewnych typów danych.
