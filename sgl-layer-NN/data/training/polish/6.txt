Hipoteza Riemanna – sformułowana w 1859 roku hipoteza, dotycząca badanej
przez niemieckiego matematyka Bernharda Riemanna funkcji dzeta. Jest jednym z
największych nierozwiązanych problemów w matematyce obok hipotezy Goldbacha.
Mówi ona, że wszystkie tzw. nietrywialne zera (nierzeczywiste) tej funkcji mają
część rzeczywistą równą 1/2. Problem ten ma duże znaczenie dla całej
matematyki – w szczególności dla teorii liczb, ale również dla statystyki oraz
fizyki. Jest jednym z problemów milenijnych, ogłoszonych przez Instytut
Matematyczny Claya w roku 2000. Clay Mathematics Institute (CMI) ufundował
nagrodę w wysokości miliona dolarów za dowód lub obalenie tej hipotezy.
Hipoteza Riemanna jest ósmym problemem z listy problemów Hilberta.

Prawdziwość hipotezy Riemanna pozwalałaby na wzmocnienie pewnych nierówności
dotyczących liczb pierwszych oraz równości asymptotycznych. Okazuje się na
przykład, że hipoteza Riemanna jest równoważna poniższej równości (π(n) to
liczba liczb pierwszych w przedziale od 1 do n), będącej wzmocnieniem
twierdzenia o liczbach pierwszych
