Od czasu odkrycia w latach 50. XX w. zjawiska ekspansji dna oceanicznego, czyli
powstawania zupełnie nowej skorupy ziemskiej w strefach grzbietów
śródoceanicznych, oraz w wyniku badań wieku osadów oceanicznych i samej
skorupy, rozwinęło się kilka teorii geotektonicznych, spośród których
powszechnie dziś akceptowana jest teoria tektoniki płyt.

Według tektoniki płyt skorupa ziemska powstaje w przybliżeniu w takim samym
tempie, w jakim jest niszczona w strefach subdukcji, a łączna objętość oceanów
nie ulega zmianie (nie licząc rozrostu i topnienia lodowców). Jedne oceany mogą
powiększać się tylko kosztem innych; w historii Ziemi istniały zbiorniki
oceaniczne, które zamknęły się na skutek ruchu kontynentów (paleooceany), a ich
osady wypiętrzyły się tworząc łańcuchy górskie (m.in. Himalaje). Dzisiejsze
oceany Atlantycki, Arktyczny i Indyjski są geologicznie młodymi oceanami, które
powstały w erze mezozoicznej i rozrastają się obecnie kosztem Pacyfiku.

Według hipotezy ekspandującej Ziemi powstanie oceanów było aktem jednorazowym.
Zgodnie z nią rozrost skorupy powoduje powiększanie się wszystkich oceanów i
całej planety, był więc taki moment, kiedy nie było na Ziemi oceanów w
dzisiejszym znaczeniu. Hipoteza ta nie potrafi wytłumaczyć istnienia ofiolitów,
czyli zespołów skał identycznych z powstającymi pod powierzchnią oceanów, a
znajdujących się obecnie niekiedy w głębi kontynentu.
